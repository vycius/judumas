# Viešasis transportas

Lietuvoje daugiau nei 90 proc. kelionės atstumo yra įveikiama automobiliu ir pagal šį rodiklį Lietuva užima pirmą
vietą visoje Europos Sąjungoje{cite}`eurostat_model_split_of_passenger_transport`. Nors kitose šalyse keleiviai
dažniau renkasi traukinį ar autobusą, tačiau pasaulyje dominuoja privačios lengvosios mašinos, kurios 95 procentus
laiko nėra naudojamos ir išmeta daugiau nei 1 gigatoną teršalų{cite}`transit_data_interoperability_study`.

Siekiant paversti viešąjį transportą patrauklesniu ir patogesniu, Lietuvoje ypač sparčiai atnaujinamas transporto
priemonių parkas, gerinama viešojo transporto infrastruktūra, investuojama į el. bilieto sistemas, kelionių planavimo
priemones ir kitus skaitmeninius sprendimus. Įvairiose Lietuvos vietose vis dažniau galime pastebėti naujus, modernius
autobusus, viešajam transportui skirtas eismo juostas bei kitus infrastruktūros sprendimus. Taip pat nuolatos
susiduriame su skaitmeniniais sprendimais pvz., stotelėse vis dažniau informaciją apie atvykstančius autobusus gauname
iš švieslenčių, keliones planuojame per Google Maps, Trafi ar kitas kelionių planavimo priemones.

Kaip užtikrinti, kad viešojo transporto keleivis gautų visą reikalingą informaciją, pasitikėtų viešuoju transportu ir
susidurtų su kuo mažiau netikėtumų?

Paprasčiausias būdas tą užtikrinti yra visą Lietuvą apimantys atviri, standartizuoti viešojo transporto duomenys,
kuriuos ypač lengvai galima integruoti į kelionių planavimo priemones, naudoti maršrutų tobulinimui ar jų pagrindu kurti
inovatyvius sprendimus. 

Šiame skyriuje plačiau aptarsime viešojo transporto duomenų standartus susijusius su statiniais duomenimis, kurie 
keleiviui suteikia bazinę informaciją apie transporto sistemą ir dinaminiais duomenimis, kurie padeda keleiviui 
gauti realaus laiko informaciją apie transporto sistemą.